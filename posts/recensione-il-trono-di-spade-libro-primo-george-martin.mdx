---
title: Recensione "Il trono di spade. Libro primo delle Cronache del ghiaccio e del fuoco" di George R. R. Martin
slug: recensione-il-trono-di-spade-libro-primo-george-martin
isPublished: true
publishedAt: 16-03-2019
updatedAt: 18-05-2021
category: Recensioni
type: Libro
image: TronoDiSpade_1.jpg
extract: Erano ormai due anni che questo volume mi osservava dalla libreria in attesa di essere letto, poi finalmente mi sono deciso a curare la mia ignoranza in campo “Game of Thrones”. Il motivo principale per cui rimandavo di continuo questa lettura era ovviamente dato dalla dimensione di questo libro, ben 800 pagine grandi quasi quanto un foglio A4. Ma dopo nulla può farmi paura, quindi ho iniziato la lettura e… mi sono ricreduto; lettura molto scorrevole, non pesante e assolutamente mai noioso. George Martin riesce a mantenere alto l’interesse per tutta la durata del libro.
---

<Book slug="il-trono-di-spade-libro-primo-delle-cronache-del-ghiaccio-e-del-fuoco" />

Erano ormai due anni che questo volume mi osservava dalla libreria in attesa di essere letto, poi finalmente mi sono deciso a curare la mia ignoranza in campo "Game of Thrones". Il motivo principale per cui rimandavo di continuo questa lettura era ovviamente dato dalla dimensione di questo libro, ben 800 pagine grandi quasi quanto un foglio A4. Ma dopo <InternalLink slug="recensione-american-gods" text="American Gods" /> nulla può farmi paura, quindi ho iniziato la lettura e... mi sono ricreduto; **lettura molto scorrevole, non pesante e assolutamente mai noioso.** George Martin riesce a mantenere alto l'interesse per tutta la durata del libro.

### Trama

Il libro non ha una trama ben definita, ma bensì seguiamo diversi personaggi e le loro avventure. Ognuno di essi ha la propria storia, i propri conflitti e un proprio scopo, ma tutti sono collegati al famoso Trono di Spade, il trono su cui siede il re dei Sette Regni.

Tutte le vicende narrate sono interessanti e coinvolgenti, alcuni colpi di scena mi hanno obbligato a fermare la lettura per riflettere su ciò che era accaduto e per rileggere infinite volte il paragrafo (mai successo a me).

Le descrizioni dettagliate aiutano a immaginarsi in modo più preciso il mondo del libro, senza mai esagerare o portare il lettore alla noia.

### Personaggi

In questo primo libro seguiamo otto personaggi, principalmente membri della famiglia Stark (lord di Grande Inverno, la regione più a nord del regno). **Tutti i personaggi sono ben caratterizzati e definiti.** Ognuno di essi si differenzia bene dagli altri, ha la propria storia e un proprio obiettivo.

Carino il modo in cui George Martin uccide personaggi anche piuttosto importanti senza alcuna pietà. Un po' strano all'inizio, ma crea situazioni e scene inaspettate.

### Edizione

L'edizione da me letta è l' "Edizione Lusso", un nome tanto eccentrico per definire un libro con copertina in cartone lucido. L'edizione a primo impatto è bella, con la copertina in stile pelle di drago e lo stemma di casa Stark. In realtà la qualità effettiva del prodotto è molto mediocre: la copertina si rovina subito con la lettura, rompendosi e "consumandosi", le pagine sono leggerissime e sottili, vi sono un sacco di sbavature d'inchiostro che a volte rendono la lettura difficile. A inizio libro ci sono due mappe, molto belle ma così piccole da essere inutilizzabili, mentre la lista genealogica a fine libro è molto utile e comoda.

Tutto sommato 25 euro (si trova anche a 20) per questo libro non sono molti, ma sappiate che **la qualità non è il massimo. Ma in libreria fa un figurone**!

### Conclusioni

Libro meraviglioso, ottimi personaggi e storia coinvolgente. Non mi è piaciuto il cliffhanger alla fine del volume, dopo 800 pagine mi aspettavo un minimo di conclusione.

L'edizione vale il prezzo e fa bella figura in libreria.