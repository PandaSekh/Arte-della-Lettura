---
title: Recensione "Il racconto dell'ancella" di Margaret Atwood
slug: recensione-il-racconto-dellancella-margaret-atwood
isPublished: true
publishedAt: 23-08-2020
updatedAt: 05-06-2021
category: Recensioni
type: Libro
image: Il Racconto dell_Ancella.jpg
extract: "Il racconto dell’ancella narra di un futuro (ormai passato) dove poche donne sono rimaste fertili e, vista la loro utilità, vengono usate come schiave per la riproduzione. Il romanzo parte quindi con un concetto interessante, che però non viene approfondito né supportato da una trama valida."
---

<Book slug="il-racconto-dellancella" />

_Il racconto dell'ancella_ narra di un futuro (ormai passato) dove poche donne sono rimaste fertili e, vista la loro utilità, vengono usate come schiave per la riproduzione. Il romanzo parte quindi con un concetto interessante, che però non viene approfondito né supportato da una trama valida.

### Trama

Il racconto dell'ancella non ha una trama, ma bensì un paio di eventi casuali, qualche dialogo fine a sè stesso, innumerevoli pensieri introspettivi e nulla di più. L'unico motivo per cui proseguivo la lettura era per scoprire di più sulla distopia, su come funzionava quel mondo fittizio e per capire come si fosse arrivati a quel punto. Curiosità per altro non soddisfatte.

Nella prima metà del libro siamo lasciati a brancolare nel buio di una trama inesistente, senza sapere nulla sui personaggi, sul mondo e sulle vicende attuali. Le informazioni ci vengono fornite in modo risicato, giusto quel che basta per proseguire per un'altra decina di pagine. La trama non avanza, seguiamo solamente le giornate tutte uguali della protagonista.

Nella seconda metà qualcosa inizia a muoversi, si potrebbe pure pensare che possa nascere qualcosa simile a una trama. Scopriamo più dettagli sul mondo, un paio di eventi modificano la vita monotona della protagonista, portandola finalmente a fare scelte anche rischiose. Arriviamo al climax, la vita della protagonista sta per cambiare drasticamente e... il libro finisce.

![](https://media.giphy.com/media/keuNoOuTb1D4A/source.gif)

Nel punto esatto in cui un libro dovrebbe iniziare, _Il racconto dell'ancella_ si conclude.

### Personaggi

I personaggi de _Il racconto dell'ancella_ sono anonimi e per nulla caratterizzati. Questo rende impossibile creare un legame con loro, portando a una totale indifferenza per ciò che gli succede. L'autrice cerca continuamente di creare situazioni di ansia accennando a possibili pericoli e rischi per la protagonista e le persone a lei care, ma difficilmente venivo coinvolto perché non mi importa granché di personaggi di cui non so nulla.

### Worldbuilding

Ogni distopia che si rispetti dovrebbe avere un ottimo worldbuilding. Purtroppo ne _Il racconto dell'ancella_ il worldbuilding si limita a spiegare - in modo molto sintetico - solo pochi elementi, lasciando il resto nell'ignoto. Oltretutto le spiegazioni sono banali e generiche, sfruttando spesso espedienti per "spiegare" _senza però davvero spiegare_.

Per esempio, perché la fertilità è diminuita? Nel libro ci viene detto che è colpa dei contraccettivi, delle centrali nucleari, dell'inquinamento e così via. Motivazioni semplici per risolvere in modo rapido il quesito.

Altro errore, a mio parere, è stato definire troppo nel dettaglio l'epoca d'ambientazione del libro. Tramite descrizioni o riferimenti diretti, spesso ci viene detto che siamo nel 1980 circa, cosa che rende _Il racconto dell'ancella_ molto legato al passato. Leggendolo non mi viene da pensare al futuro, perché troppo spesso mi viene ricordato di essere nel passato. Un buon libro distopico dovrebbe essere attuale in qualsiasi epoca lo si legga, indipendentemente dall'anno in cui è stato scritto. _1984_ di George Orwell è un libro uscito circa 40 anni prima, ma ancora oggi rimane un libro senza tempo. Leggendolo non ci sembra di essere nel passato, ma immaginiamo un possibile futuro.

### Stile di Scrittura

Lo stile di scrittura è molto complesso e contorto. I periodi sono lunghi e ricchi di metafore e altre figure retoriche, il che rallenta la lettura.

Per farvi comprendere meglio la complessità della prosa de _Il racconto dell'ancella_, copio qui una frase presente nella prima pagina.

> Una balconata per gli spettatori correva tutt'attorno allo stanzone, e mi pareva di sentire, vago come l'aleggiare di un'immagine, l'odore acre di sudore misto alla traccia dolciastra della gomma da masticare e del profumo che veniva dalle ragazze che stavano a guardare, con le gonne di panno che avevo visto nelle fotografie, poi in minigonna, poi in pantaloncini, con un orecchino solo e i capelli a ciocche rigide, puntute e striate di verde.

8 virgole e 73 parole. Purtroppo frasi del genere sono la regola, non l'eccezione.

### Conclusioni

Un libro difficile da leggere sia per la prosa che per la mancanza di trama. Il concetto di base aveva molto potenziale, ma il libro non vale la pena di essere letto.