---
title: Recensione "La mia lotta per la libertà" di Yeonmi Park
slug: recensione-la-mia-lotta-per-la-liberta-di-yeonmi-park
isPublished: true
publishedAt: 8-03-2019
updatedAt: 25-04-2021
category: Recensioni
image: LottaPerLaLiberta.jpg
extract: "Il libro che recensisco oggi è la biografia di Yeonmi Park, nordcoreana fuggita dal suo paese natale in giovane età insieme alla madre. Avevo già letto Fuga dal campo 14, il quale narra della fuga Shin Dong-hyuk dal campo di concentramento di Kaechon in Nord Corea. Pur parlando dello stesso argomento, i due libri hanno una differenza sostanziale: Yeonmi Park è nata libera e relativamente agiata, mentre Shin Dong-hyuk è nato e cresciuto nel campo di prigionia, senza mai vedere il mondo esterno. Per questo motivo le loro storie sono molto diverse e tra loro complementari."
---

<Book slug="la-mia-lotta-per-la-liberta" />

Il libro che recensisco oggi è la biografia di Yeonmi Park, nordcoreana fuggita dal suo paese natale in giovane età insieme alla madre. Avevo già letto _Fuga dal campo 14_, il quale narra della fuga Shin Dong-hyuk dal campo di concentramento di Kaechon in Nord Corea. Pur parlando dello stesso argomento, i due libri hanno una differenza sostanziale: Yeonmi Park è nata libera e relativamente agiata, mentre Shin Dong-hyuk è nato e cresciuto nel campo di prigionia, senza mai vedere il mondo esterno. Per questo motivo le loro storie sono molto diverse e tra loro complementari.

Il libro è intelligentemente diviso in tre parti, a seconda della nazione in cui si trova Yeonmi: Corea del Nord, Cina e Vietnam/Corea del Sud.

**La prima parte** introduce il lettore alla Corea del Nord, illustrandoci le tradizioni, gli usi e i costumi, lo stile di vita e la quotidianità della loro vita. E' la parte più ricca per quanto riguarda le informazioni relative al paese dittatoriale, la più "soft" e, a mio parere, la più interessante. Facciamo anche la conoscenza della famiglia Park, composta da Yeonmi, la sorella maggiore Eunmi e i suoi genitori, fedeli al regime ma contrabbandieri. Questo "secondo lavoro" ha permesso a Yeonmi di vivere una vita più rispettosa rispetto ai suoi vicini, ma ha portato poi all'arresto di suo padre. Eunmi si decide a fuggire e, non avendo più sue notizie, Yeonmi e sua madre decidono di seguire le sue orme verso la Cina sperando di rincontrarsi.

**La seconda parte** vede Yeonmi e la madre in Cina passare di mano in mano a diversi trafficanti di esseri umani cercando Eunmi e la libertà. Questa parte è molto più pesante da leggere, a tratti macabra. Yeonmi descrive accuratamente ciò che ha dovuto passare per assicurarsi la salvezza sua e di sua madre, tra stupri e violenze. Le donne fuggite dalla Corea del Nord vengono vendute a basso prezzo come mogli in Cina a persone sole, genitori con figli disabili o figli di contadini in luoghi sperduti. A tratti la storia si fa confusa, la narrazione salta da una situazione a un'altra all'improvviso, in certi casi si prova una sensazione di smarrimento. Yeonmi riesce a mettersi in contatto con dei religiosi e grazie ad essi organizza una fuga verso la Thailanda, per poi prendere un volo verso la Corea del Sud.

**La terza parte**, dedicata alla Corea del Sud, ritorna ad essere tranquilla. Yeonmi racconta il suo processo di integrazione in una comunità estranea e con preconcetti verso di lei. Una parte interessante che ho apprezzato parecchio.

Alla fine del libro si trovano diverse foto di Yeonmi e della sua famiglia in Corea del Nord, un'aggiunta davvero piacevole.

**Cosa mi è piaciuto:** La completezza della narrazione della fuga, con tanto di pre-fuga e post-fuga; le foto a fine libro.

**Cosa non mi è piaciuto:** La confusione presente nella seconda parte del racconto.
