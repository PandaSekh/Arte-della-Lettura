---
title: 5 Recensioni Brevi di Libri Che Non Ho Finito
slug: 5-recensioni-brevi-di-libri-che-non-ho-finito
isPublished: true
publishedAt: 29-11-2020
updatedAt: 05-06-2021
category: Recensioni
type: Libro
image: Tropico del Cancro.jpg
extract: "Minore diventa il tempo che dedico alla lettura, maggiore diventa la possibilità che io abbandoni un libro. Se prima ero riluttante a farlo, ora sono riuscito ad abituarmi all’idea che non concludere un libro può essere la scelta giusta. Se una storia non ci prende o addirittura ci annoia, penso sia giusto e quasi doveroso passare a un altro libro, perché il nostro tempo è limitato e per rispetto nei nostri stessi confronti dovremmo sfruttarlo nel modo migliore possibile."
---

Minore diventa il tempo che dedico alla lettura, maggiore diventa la possibilità che io abbandoni un libro. Se prima ero riluttante a farlo, ora sono riuscito ad abituarmi all'idea che non concludere un libro può essere la scelta giusta. Se una storia non ci prende o addirittura ci annoia, penso sia giusto e quasi doveroso passare a un altro libro, perché il nostro tempo è limitato e per rispetto nei nostri stessi confronti dovremmo sfruttarlo nel modo migliore possibile.

Abbandonare un libro però ha per me uno svantaggio: perdo una possibile recensione per il blog. Cerco per quanto possibile di pubblicare una recensione a settimana e ciò significa leggere un libro alla settimana. Perciò nel caso di un libro poco interessante ho due opzioni: abbandonarlo il prima possibile, riducendo al minimo la "perdita di tempo", oppure sforzarmi di finirlo per avere così la possibilità di recensirlo. Per scelta personale ho deciso di non pubblicare mai recensioni di libri non conclusi, ma poi mi è venuta un'idea. Perché non riunire tutti i libri non finiti in un'unica recensione? In questo modo rimane chiaro il fatto che io _non ho finito_ quei libri e posso comunque "usarli" per scrivere sul blog. Inoltre, l'idea di fare qualcosa di diverso rispetto alle classiche recensioni mi stimola parecchio. Concludo dicendo che le recensioni hanno volutamente un tono più leggero e meno "professionale" rispetto a quello che tendo a usare quando scrivo recensioni standard.

Quindi ecco a voi 5 _Recensioni Brevi di Libri Che Non Ho Finito_

### Recensione "Tropico del Cancro" di Henry Miller

<Book slug="tropico-del-cancro"  />

_Tropico del Cancro_ è stato il primo libro che abbia mai abbandonato, quindi detiene un posto speciale del mio cuore. Ero molto riluttante a lasciarlo, difatti l'ho iniziato tre volte per poi però abbandonarlo sempre per lo stesso motivo. Ogni pagina è piena di volgarità e descrizioni di atti sessuali fini a sé stesse. La quantità e l'inutilità di queste volgarità è tale da farmi pensare che in realtà questo libro sia stato scritto da un dodicenne che si sentiva ribelle e che l'ha scritto per farsi figo davanti ai suoi amici. Oltre a queste volgarità casuali, il libro non ha altro. La trama è inesistente e tutt'oggi lo scopo del libro non mi è chiaro.

Ogni riga di _Tropico del_ Cancro provoca una noia e una sonnolenza incommensurabile, tanto da fargli vincere il premio "Libro illeggibile".

### Recensione "Il gatto & gli stivali" di Marta Leandra Mandelli

<Book slug="il-gatto-gli-stivali"  />

_Il gatto & gli stivali_ l'ho acquistato direttamente dall'autrice che stava facendo promozione in un centro commerciale. Incuriosito dalla sua descrizione di un mondo distopico dove tutti vivono in una cupola per motivi che non ricordo, decisi di darle una possibilità.

Come potete immaginare dal fatto che questo libro si trova in questo post, non sono riuscito a finirlo. Lo stile di scrittura non è per nulla scorrevole e la storia non era sufficientemente interessante, quindi ho semplicemente rinunciato alla lettura.

_Il gatto & gli stivali_ vince il premio "Non fidarti troppo delle descrizioni che gli autori fanno dei propri libri".

### Recensione "Sulle tracce di Jack lo Squartatore" di Kerri Maniscalco

<Book slug="sulle-tracce-di-jack-lo-squartatore"  />

Questo libro l'ho letto in copia eARC e l'ho ricevuto gratuitamente dalla Oscar Mondadori, ma non per questo la mia opinione è stata influenzata (e difatti eccolo qui).

_Sulle tracce di Jack lo Squartatore_ è il primo e probabilmente ultimo libro di Kerri Maniscalco che io abbia mai letto, anche se lo conoscevo da anni per via delle sue accattivanti edizioni in inglese. Non mi aspettavo un capolavoro, ma quantomeno un bel libro, visto il grande successo che ha riscontrato sia nel mondo inglese che da noi, quando è stato annunciato dalla Mondadori. Invece mi sono ritrovato a leggere un "romanzo" mal scritto e assolutamente imbarazzante, più simile a una fanfiction di bassa qualità che a un libro vero e proprio.

L'autrice ci tiene a farci presente che la protagonista è forte, indipendente e quant'altro più o meno dieci volte a pagina, perché non è in grado di scrivere qualcosa che effettivamente la renda un personaggio forte. A differenza di personaggi femminili davvero forti, come Arya Stark, Mia Corvere e Inej Ghafa, per citarne alcune, che sono personaggi forti non perché ce lo scrive l'autrice ogni riga, ma perché _fanno_ cose che le rendono tali, in _Sulle tracce di Jack lo Squartatore_ succede questo:

_"Tizia prese la sua tazzina di ceramica cinese e, alzano il mignolo, sorseggiò la calda bevanda. Oh, quant'è forte tizia! È proprio una donna indipendente!"_

Come se ciò non fosse abbastanza, dopo poche pagine l'autrice dà il via a una elaboratissima trama romance basata sul mai utilizzato e per nulla imbarazzante cliché del "_L__ui è uno stronzo e lo odio, ma mi piace e lo vorrei_".

_Sulle tracce di Jack lo Squartatore_ vince il premio "Libro più imbarazzante che abbia mai provato a leggere".

### Recensione "Il corpo che vuoi" di Alexandra Kleeman

<Book slug="il-corpo-che-vuoi"  />

_Il corpo che vuoi_ di Alexandra Kleeman sembra più un esperimento che un libro. L'autrice utilizza una prosa complessa e ricercata, cosa che rende la lettura impacciata e poco scorrevole. La trama è anch'essa elaborata e per nulla coinvolgente. Questo libro richiede uno sforzo e un'attenzione per cercare di capire cosa succede (spoiler: non ho mai capito cosa stesse succedendo) che mi è passata la voglia di leggerlo.

_Il corpo che vuoi_ vince il premio "Forse sono stupido io, boh".

### Recensione "È difficile essere un dio" di Arkady Strugatsky e Boris Strugatsky

<Book slug="e-difficile-essere-un-dio"  />

Dopo anni di ricerche riesco finalmente a recuperarlo e, pieno di euforia, inizio la lettura.

Mi aspettavo un libro di un certo tipo e avendo già letto _Picnic sul ciglio della strada_ degli stessi autori, una mezza idea sul loro stile pensavo di averla, invece le mie convinzioni sono state presto distrutte. Il libro ha uno stile lento e confusionario e agli autori evidentemente piace aggiungere personaggi in gran quantità senza però presentarceli. Al secondo capitolo non ho ancora capito l'aspetto fisico del protagonista, ma intanto vengo sommerso da un'altra ventina di personaggi nuovi, molti con un doppio nome (uno reale e uno da "agente in incognito").

Arrivo al 20% del libro confuso e a fatica, dovendo rileggere molti paragrafi più volte perché mi distraggo continuamente. Decido quindi di abbandonare la lettura, molto tristemente perché avevo riposto molta fiducia in questo libro.

_È difficile essere un dio_ vince il premio "Libro più difficile da trovare, e nemmeno ne valeva la pena".