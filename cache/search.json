[{"body":"\n\nDopo aver letto ed apprezzato Un indovino mi disse, sempre di Terzani, decisi di recuperare il resto della sua bibliografia. Con soli due anni di ritardo ho così acquistato Buonanotte, signor Lenin nella nuova edizione edita da TeA (Collana Opere di Tiziano Terzani). Il libro è un diario di viaggio/racconto giornalistico dei giorni successivi alla fine del comunismo visti da alcuni stati dell'URSS diventati poi indipendenti. Cerca quindi di capire come la fine del comunismo si ripercuote sulle vite della gente comune.\n\nIl libro è scritto egregiamente e risulta scorrevole e godibile, nel classico stile di Terzani. Il libro, oltre alla narrazione dell'avventura dell'autore, contiene in giusta quantità anche descrizioni dei luoghi da lui visitati e spiegazione di avvenimenti storici rilevanti. Grazie al suo stile - e al fatto di non essere mai prolisso - niente di tutto ciò risulta pesante o noioso. Le descrizioni ci immergono nelle situazioni e nei luoghi come il migliore dei diari di viaggio. Il contenuto del libro è sempre eccelso.\n\nLe uniche critiche che sono costretto a fare sono relative all'edizione. Per gusto personale, preferisco lo stile delle copertine della vecchia edizione (per intenderci, quelle con foto di Terzani e il suo nome colorato, collana Opere di Tiziano Terzani Pocket). Queste copertine non sono di per sé male, ma preferivo quelle più \"realistiche\".\n\nMolte pagine hanno le lettere in simil-grassetto, problema evidentemente dovuto a sbavanture in stampa. Gli errori ortografici sono minimi e irrilevanti, nulla di grave. Avrei veramente gradito la presenza di un glossario dei nomi, sia delle persone che delle città, e di una mappa rappresentante il viaggio di Terzani.","slug":{"_type":"slug","current":"recensione-buonanotte-signor-lenin-tiziano-terzani"},"title":"Recensione \"Buonanotte, signor Lenin\" di Tiziano Terzani"},{"body":"\n\nIniziamo subito la recensione con una doverosa precisazione: Tokyo Vice è un libro che racconta la storia di un giornalista americano in Giappone. Viene detto sin da subito nella sinossi, me ne rendo conto, ma è facile confondersi e credere che questo libro parli di Yakuza. Credevo di essere il solo ma a quanto pare molti si sono sbagliati come me. Sarà stata la copertina, la sinossi o le premesse sui siti e-commerce, ma la mia idea era quella di un libro incentrato sulla malavita giapponese. La Yakuza c'è, ma occupa un terzo di tutto il racconto a essere generosi.\n\nIl libro è facilmente divisibile in tre parti.\nL'autore nei primi capitoli narra la sua storia personale, com'è entrato nello Yomiuri Shinbun e ci parla dell'inizio della sua carriera.\nArrivano poi diversi capitoli con diversi racconti casuali: alle volte ci viene narrata la noiosa vita d'ufficio, alle volte le sue avventure private. Ogni tanto un capitolo è dedicato a un caso di criminalità, tra cui la scomparsa di Lucie Blackman e gli omicidi dell'allevatore di cani e animali esotici. La Yakuza fa qualche comparsa qua e là, ma l'autore stesso dice che al tempo non era di suo interesse (o comunque, non era il suo campo).\nLe ultime pagine parlano dell'argomento per cui ho acquistato il libro, lo \"scontro\" tra Adelstein e Tadamase Goto, anticipato più volte nel testo (un continuo nominare Goto e l'esperienza dell'autore con il boss, per poi dire \"Ma ne parlerò più avanti\").\n\nSe anche voi siete interessati al libro per questo motivo, lasciate perdere. Se ne parla ben poco, molte cose non vengono dette e sembra più un contentino, un qualcosa aggiunto per rendere più interessante la sinossi del libro.\nAdelstein dice che certe cose non le può scrivere per proteggere i propri testimoni. Non essendo un gran esperto di queste procedure gli abbono la scusa.\n\nL'edizione italiana Einaudi non ha grandi pregi o difetti. Vi sono un paio di errori editoriali, tra cui parole ripetute, ma nulla di grave. Le pagine e la copertina sono di qualità buona e non vi sono sbavature. Ciò che avrei apprezzato, e la cui mancanza fa perdere qualche punto al libro, è un bel glossario come quello di Kitchen di Banana Yoshimoto. L'autore non sempre spiega il significato delle parole giapponesi che usa e ricordarsi tutti i nomi dei personaggi incontrati da Adelstein non è per niente facile.\n\nSe cercate un libro che parla in modo piuttosto generico (e, molto importante, in modo personale) della criminalità giapponese, questo è un ottimo libro. Se cercate un libro che parli di Yakuza, guardate altrove. Vi è sicuramente qualcosa di più ricco, oggettivo e specifico.\n\nCosa mi è piaciuto: Il racconto in generale è facilmente godibile, alle volte ripetitivo.\nCosa non mi è piaciuto: La mancanza di un glossario, il fatto che di Yakuza si parla poco, l'eccessiva lunghezza di alcuni racconti.","slug":{"_type":"slug","current":"recensione-tokyo-vice-jake-adelstein"},"title":"Recensione \"Tokyo Vice\" di Jake Adelstein"},{"body":"\n\nRecensione senza spoiler\n\nQuesto libro mi è stato regalato inaspettatamente per natale, quindi non sapevo che aspettarmi. Non conosco Pif e non seguo ciò che fa, perciò la lettura la recensione non sono state influenzate dall’autore, ma sono basate solo sul libro in sé.\n\nTrama e Stile\n\nIl libro si basa su una trama molto semplice e tipica delle dei film commedia italiani: il protagonista sfigato incontra una donna bellissima, si innamora e vivono felici, finché la loro relazione incontra un ostacolo “x”. La prima parte del libro consiste solo in questo, fino a quando si arriva all’ostacolo “x”.\n\nArrivati al sopracitato ostacolo “x”, il protagonista decide di cambiare radicalmente carattere e comportamento per fare un torto alla propria compagna. Nella seconda parte del libro la trama lascia quasi totalmente spazio alla morale sui valori cristiani e di altruismo.\n\nLo stile di scrittura è molto semplice e scorrevole, assomiglia parecchio alla voce narrante delle commedie italiane (come esempio mi viene in mente solo Quo Vado di Zalone).\n\nUmorismo\n\nIl libro contiene una buona dose di umorismo, principalmente concentrata nella prima parte dello stesso. È un umorismo molto semplice (anche questo in stile commedia italiana), ma spesso ripetitivo e forzato in molti punti. L’umorismo in sé è soggettivo e perciò non lo criticherò, ma personalmente non è un tipo di umorismo che mi diverte. L’unica scena umoristica buona è quella della via crucis, un capitolo interamente dedicato a una disavventura del protagonista che rimane la mia parte preferita di tutto il libro.\n\nMorale\n\nLa seconda parte del libro è dedicata interamente alla morale, che si riassume in: “Dite di essere cristiani, ma solo quando vi fa comodo”. Questo concetto, tra l’altro nemmeno così innovativo od oscuro, viene ripetuto fino alla fine del libro cambiando solo le parole utilizzate.\n\nEdizione\n\nL’edizione Narratori Feltrinelli si rivela essere come sempre di alta qualità. Ottima la copertina lucida, nessun errore di stampa o di alcun tipo.\n\nConclusioni\n\nÈ trasposizione letteraria di una qualsiasi commedia italiana. Molto leggero e scorrevole, non è una lettura malvagia. Se vi capita tra le mani leggetelo senza troppe pretese.","slug":{"_type":"slug","current":"recensione-che-dio-perdona-a-tutti-pif"},"title":"Recensione “… che Dio perdona a tutti” di Pif"},{"body":"\n\nKitchen, Plenilunio (Kitchen 2) e Moonlight Shadow sono i tre racconti brevi inclusi in questo volume, tutti accumunati dal concetto della morte.\nIn Kitchen la protagonista Mikage perde la nonna, sua unica parente, e si ritrova a vivere con un mezzo-sconosciuto, Yuichi, e sua \"madre\". Il racconto è una ripetizione continua dei pensieri di Mikage riguardanti vita, morte, amore, amicizia e così via. Vengono ripetuti in diverse versioni e con modalità diverse fino alla conclusione del racconto. Fine\n\nKitchen 2 riprende qualche mese dopo le vicende dei due amici/innamorati. Mikage adesso lavora e vive da sola, Yuichi perde a sua volta una persona a lui cara e rimane solo. Il racconto è molto simile al primo: vita, morte, amore, amicizia e così via, ma stavolta sono in due. Anche questo ricco di riflessioni, si conclude senza un vero e proprio finale.\n\nMoonlight Shadow è una storia a sé stante, prima opera di Banana Yoshimoto, i cui argomenti sono... esatto. Vita, morte, amore, amicizia e così via, stavolta con un'aggiunta di fantasy.\n\nLo stile di scrittura molto semplice, con frasi sempre brevi, non mi è dispiaciuto. Un libro non deve necessariamente essere elaborato. Non ho invece apprezzato le situazioni mai spiegate (La sua finestra è quella, lo so e basta, non so perché), i dialoghi assurdi e la ripetizione infinita degli stessi pensieri dei protagonisti.\nGli incipit erano abbastanza interessanti ma per il resto la storia risulta essere lacunosa, non vi è nulla di \"sostanziale\". Sarà per la cultura diversa (di cui però non sono completamente ignorante) o perché sono argomenti che non mi toccano, ma non sono riuscito ad apprezzare questo libro.","slug":{"_type":"slug","current":"recensione-kitchen-banana-yoshimoto"},"title":"Recensione \"Kitchen\" di Banana Yoshimoto"}]